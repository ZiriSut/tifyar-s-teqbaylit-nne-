D amenzu n useggas, ass-a d yennayer.
Win ur neẓri init-as ad d-yas ad yeḥder.
D amenzu n useggas, ass-a d yennayer.
D imensi uyaziḍ ad neqqim-d ad nqesser.
Agris asemmiḍ deg uxxam neffer.
Imensi ad yiẓid ass-a d yennayer. 
Imensi ad yiẓid ass-a d yennayer.
Agellid ay ubdir ass-agi ad nemẓer.
Yemḥaḥḥed-d umɣar yeffeɣ-d seg wusu.
Fket-iyi meqqer ad ččeɣ aqerru.
D nekk i d amnaṛ, d nekk i d ajgu.
Agellid ay anẓar, ass-agi ad nemẓer.
I urgaz tadmert, d amur n yinebgi.
S teɣzi n tudert akken ad aɣ-yili.
Ad yesɛu tazmert, ad yexdem, ad d-yawi.
Ay agellid n yigenni, ɛiwen-it ma yenṭer.
Nekkenti d tiqcicin d acu nessaram.
Ad nečč tiferrawin yeẓẓiẓiden tiram.
Ad neddu d tislatin ad ak-neǧǧ ay axxam.
Agellid ay uffir ers-d ad ak-nẓer.
Mi sraḥen lefwaṛ, arrac ad ttaḍsan.
Smendagen asɣar d tamessaḍt ay bɣan.
D nutni i d tiɣemmar n uxxam i yebnan.
I yiɛessasen n uxxam newwet abendayer.
I d-yeggran d tamɣert i ttezzin ɣef teccuyt.
Ɣas knant tuyat teččur-aɣ-d teṛbut.
D tigejdit n texxamt fkan-s taɛrurt.
Aɛessas ɣef yinyen Ṛebbi ad aɣ-d-ibexxeṛ.
Amcic ur yezzi yeṭṭef kan tasga.
D acu yettmenni d cwiṭ n tasa.
Mi d-yemmeɣ ad tt-yawi, axxam akk yeḍsa.
Lemmer ur as-tt-fkin ahat ad tt-yaker.
Akken llan ččan, yeqqim-d uydi.
Yettraǧu imawlan, imi-s la ileddi.
Fkan-as iɣsan, d tameɣra ass-agi.
Adfel ɣef temguṭ, lbaz deg-s yeffer.
